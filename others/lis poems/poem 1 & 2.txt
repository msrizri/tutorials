"gumawa ng tula sa ilalim ng langit na walang tala"


naiinip sila
pero sabi mo maghihintay ka
maghihintay sa tamang panahong "oo" na ang sagot sa bawat tanong
sa taimtim na panalanging may sagot na na sigurado

ako at ikaw tayong dalawa
Di ko alam kung san tayo papunta pero
oo ayaw kong mawala ka
at bawat sandaling walang sagot ang tanong
nandyan ka parin para sabihing hindi importante ang sagot kundi ang nararamdaman
at sabi mo nga maghihintay ka
sa panahong handa na tayong dalawa

ayokong mahulog pa
ayaw mo munang magmahal pa
pero kahit anong tanggi ko
pagsaway sa utos ng isip ko
Kahit anong pagtakas mo
at pagtataksil sa puso mo
Hinahatak ka pa rin
hinihila pa rin ako
papunta sa isat isa
sa koneksyong walang ninais na intensyon
Kundi ang "mas makilala pa kita"

nahuhulog nahuhulog nahuhulog nang nahuhulog
sa relasyong walang kondisyun
walang pangalan walang tawag walang titulo
natatakot ka ba na may magbago sa sandaling sigurado na tayo?




"pagpilantik ng mga titik na di mai-sa-tinig"


pilit kong sinusungkit
ang maririkit na talang nasa langit
ngunit bakit kahit anong giit
hindi ko masapit ang yugtong pinagkakait

makulit, mapilit, paulit ulit
pilit na ikinukudlit sa isip
ang mga salitang gumuguhit
sa bawat pahinang napupunit

nais kong iyong marinig
ang puso kong pumipintig
pangalan mo ang ginigiit
ngunit di ko ito masambit

sa saglit na ikaw'y aalis
ikaw ba'y dagliang babalik?
ako ba'y muling magtitiis
hanggang sa muli mong pagpanhik

ngayon ako'y humahabi
ng mga salitang di ko masabi
sabik sa sa muling pagpihit
ng sandaling ako'y aawit









